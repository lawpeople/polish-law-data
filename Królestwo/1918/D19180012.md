## PRZEPISY WYKONAWCZE

## do Reskryptu Rady Regencyjnej Królestwa Polskiego w przedmiocie utworzenia Królewsko-Polskiego Sądu Okręgowego w Zamościu.

Na zasadzie p. 3-go Reskryptu Rady Regencyjnej Królestwa Polskiego w przedmiocie utworzenia Królewsko-Polskiego Sądu Okręgowego w Zamościu Rada Ministrów stanowi, co następuje:

Art. 1. Królewsko-Polski Sąd Okręgowy w Zamościu będzie otwarty w dniu 1-ym czerwca 1918 r. i należeć będzie do okręgu Sądu Apelacyjnego w Lublinie.

Art. 2. Skład Sądu Okręgowego w Zamościu stanowią: Prezes, 4 Sędziów Okręgowych, Prokurator, 3 Podprokuratorów, 2 Sekretarzy, 4 Podsekretarzy, 4 Komorników, 22 kancelistów, 6 woźnych, 7 posługaczy.

Art. 3. Na etat Sądu Okręgowego w Zamościu przenosi się z etatu Sądu Okręgowego w Lublinie Sędziów Śledczych w Zamościu, w Tomaszowie, w Hrubieszowie i Biłgoraju; Sądy Pokoju w Zamościu (miejski i wiejski), w Szczebrzeszynie, Krasnobrodzie, Frampolu, Udryczach, Tomaszowie (miejski i wiejski), Krynicach, Oszczowie, Tyszowcach, Hrubieszowie (miejski i wiejski), Grabowcu, Mirczu, Biłgoraju, Józefowie, Krzeszowie, Tarnogrodzie; Urzędy Hipoteczne w Zamościu, Tomaszowie, Hrubieszowie i Biłgoraju — wszystkie wyżej wymienione urzędy — wraz z całym składem ich kancelarji.

Art. 4. Z dniem 1-ym czerwca 1918 r. nadzór nad wymienionemi w art. 3 urzędami, jako też nad komornikami, rejentami, adwokatami przysięgłymi i obrońcami prywatnymi, funkcjonującymi w granicach powiatów: Zamojskiego, Tomaszowskiego, Hrubieszowskiego i Biłgorajskiego należeć będzie do Sądu Okręgowego w Zamościu.

Art. 5. Wszystkie sprawy tak karne jak i cywilne, tudzież wszystkie inne czynności sądowe z powiatów: Zamojskiego, Tomaszowskiego, Hrubieszowskiego i Biłgorajskiego, które dotąd — według przepisów ustawy postępowania karnego i ustawy postępowania cywilnego oraz wydanych do nich przepisów przechodnich — należały do właściwości Sądu Okręgowego w Lublinie, od dnia 1-go czerwca 1918 r. należeć będą do właściwości Sądu Okręgowego w Zamościu z wyjątkiem czynności, dokonywanych przez Wydział Hipoteczny Okręgowy, który dla wymienionych 4-ch powiatów pozostaje czasowo przy Sądzie Okręgowym w Lublinie.

Art. 6. Sprawy karne z powiatów: Zamojskiego, Tomaszowskiego, Hrubieszowskiego i Biłgorajskiego, które przed dniem 1-ym czerwca 1918 r., wpłynęły do Prokuratora Sądu Okręgowego w Lublinie, będą przekazane Prokuratorowi Sądu Okręgowego w Zamościu.

Art. 7. Sprawy karne z powiatów: Zamojskiego, Tomaszowskiego, Hrubieszowskiego i Biłgorajskiego, które przed dniem 1-ym czerwca 1918 r. wpłynęły do Sądu Okręgowego w Lublinie, będą przeniesione do Sądu Okręgowego w Zamościu z wyjątkiem tych, które miały lub mają wyznaczony termin rozprawy głównej w Sądzie Okręgowym w Lublinie. Te ostatnie będą wykończone przez Sąd Okręgowy w Lublinie.

Art. 8. Sprawy cywilne z powiatów: Zamojskiego, Tomaszowskiego, Hrubieszowskiego i Biłgorajskiego, które do dnia 1-go czerwca 1918 r. zostały lub zostaną wniesione do Sądu Okręgowego w Lublinie, mają być przez tenże Sąd Okręgowy w Lublinie osądzone z wyjątkiem tych, w których obie strony przed dniem 1-ym lipca 1918 r. wniosą do Sądu Okręgowego w Lublinie podanie o ich przeniesienie do Sądu Okręgowego w Zamościu.

Przepisy niniejsze uchwalone zostały na posiedzeniu Rady Ministrów dnia 30 kwietnia 1918 r.

Warszawa, dnia 30 kwietnia 1918 r.

Prezydent Ministrów:  
Steczkowski.

Minister Sprawiedliwości:  
J. Higersberger.