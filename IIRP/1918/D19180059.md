## DEKRET

## w przedmiocie utworzenia Kancelarji Cywilnej Naczelnika Państwa.

Art. 1. Kancelarja Cywilna Naczelnika Państwa przyjmuje i załatwia korespondencję, kierowaną do Władzy Najwyższej przez organy urzędowe oraz instytucje i osoby prywatne, z wyjątkiem pism, wpływających do Wojskowej Adjutantury Generalnej.

Art. 2. Akty ustawodawcze i rządowe, wymagające w myśl ustaw obowiązujących zatwierdzenia Władzy Najwyższej, przedstawiane są Naczelnikowi Państwa przez Kancelarję Cywilną.

Art. 3. Urzędnicy, pozostający na etacie Kancelarji Cywilnej, są urzędnikami państwowymi.

Art. 4. Kancelarją Cywilną kieruje szef z płacą kategorji IV, według tabeli płac urzędników państwowych. Pozostałe etaty ustali Rada Ministrów w drodze rozporządzenia.

Art. 5. Szefa Kancelarji Cywilnej mianuje Naczelnik Państwa. Urzędników Kancelarji Cywilnej, należących do kategorji V-a, V-b i VI, mianuje Naczelnik Państwa na wniosek szefa Kancelarji Cywilnej. Urzędników, należących do kat. VII i niższych, mianuje szef Kancelarji Cywilnej.

Art. 6. Na etacie Kancelarji Cywilnej znajdują się urzędnicy do szczególnych poruczeń Naczelnika Państwa w liczbie 4-ch, którzy nie wchodzą w skład Kancelarji Cywilnej.  
Urzędników do szczególnych poruczeń mianuje Naczelnik Państwa.

Art. 7. Ustanowiony reskryptem Rady Regencyjnej z dnia 12.VII.1918 K.-P. Gabinet Cywilny rozwiązuje się. Akta jego winny być przekazane Kancelarji Cywilnej Naczelnika Państwa.

Dan w Warszawie, d. 11 grudnia 1918 r.

Naczelnik Państwa:  
J. Piłsudski

Prezydent Ministrów:  
Moraczewski